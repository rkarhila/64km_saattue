# 64 km saattue: Lautapeli tarpeettomista sodan tuhoista


### Anteeksipyyntö

Tämän pelin aiheet ovat ikäviä, mutta peli tämä kuitenkin on.
Jos sinulla ei ole tätä peliä pelatessasi hauskaa, vika on minussa, pelisuunnittelijassa. 
Jos sinulla on pelkästään hauskaa, vika on sinussa. 

# Johdanto

Suuri tai rakastettu (tai ei kumpikaan) johtaja on lähettänyt sotilassaattueen suorittamaan 
sotilasteknistä operaatiota isäm maam kunniaksi vieraille maille. 
Teoriassa operaatiossa voi olla kyse denatsifikaatiosta, demokratisoinnista, demilitarisoinnista 
tai dedekolonisaatiosta, mutta käytännön toteutus on  pienyrittäjähenkistä sosialisointia.

Olette välijohdon komentajia, kontra-amiraaleja tai sadanpäämiehiä tai mitä nyt kuvittelemassamme
armeijassa onkaan. Komennatte joukkoja, jotka tuhoavat vastarinnan, ottavat mukaan sen, mikä ei 
ole liian tiukkaan kiinnitetty, ja etenevät määrätietoisesti kohti vihollisen pääkaupunkia. 
Tavoitteenne on päästä sinne ennen suurta kansallista juhlapäivää, jolloin maksetaan välijohdon bonukset.

Peli loppuu kun saattue on päässyt perille tai on juhlapäivän aika. 
Silloin maksetaan palkat ja lasketaan jäljelle jääneet rahat, ja voittaja on se, joka on saanut kerättyä eniten fyrkkaa.

Jotta peli olisi pelattava, 64 km sotilasajoneuvoja on pelkistetty kolmeen joukkokorttiin pelaajaa kohden. Kortit  
kuvaavat kolmea erityyppistä joukkoa: Panssarijoukot, mekanisoitu jalkaväki ja huoltojoukot.

Panssarijoukot koostuvat taistelupanssarivaunuista ja liikkuvasta tykistöstä: 
Ne voivat siis hyökätä sekä lähelle että kauas. 
Moderni taistelupanssarivaunu on todellinen panssaritaistelukentän tiikeri, tai ainakin osittain modernisoitu halpa kopio sellaisesta. 
Panssarihaupitsit ja erilaiset lavetit pehmittävät vihollisen taistelijat etäältä 
ja tuhoavat taistelualeen lähellä vielä majailevien siviilien mahdollisuuden ihmisarvoiseen elämään.

Kun maasto tien ympärillä upottaa raskaat ajoneuvot, tarvitaan jalkaväkeä edesauttamaan panssarien tehokasta toimintaa.
Mekanisoitu jalkaväki raportoi tulevasta maastosta ja vihollisten sijainnista ja voi huolehtia selustasta tai osallistua rynnäkköön.

Armeija marssii vatsallaan ja ajaa varaosillaan. 
Huoltojoukoilla on muonaa, bensaa, ammuksia ja korjaustarpeita muun saattueen tueksi. 

Jokainen pelaaja johtaa kolmea joukkoa, yhtä kutakin näistä joukkotyypeistä. 
Kaikkien pelaajien joukot muodostavat yhdessä jonon, jonka etupää taistelee eteenpäin ja takana ryöstellään, ohitellaan, juopotellaan jne.

Jono kohtaa aina yhden vastarintakortin kerrallaan. 
Kun vastarinta on nujerrettu, vaihdetaan vastarintakortti ryöstelykortteihin. 
Kun kaikki on ryöstetty ja saattueen keskellä ei ole vahingoittuneita yksiköitä, saattue etenee seuraavalle vastarintapesäkkeelle.

# Pöydän asettelu ja pelin aloittaminen

## Komentajat

Arpokaa komentajat:

**Frankki** Joku ruokaan liittyvä erikoisominaisuus *Napoleonin vuonna 1812 Venäjälle lähteneistä 600 000:sta sotilaasta palasi 75 000.*

**Hellenisti** Kerran vuorossa voi vähentää vastustajan tekemää vahinkoa yhdellä (ei kuitenkaan nollaan), jos hyökkäyksen kohteen vieressä on omaa jalkaväkeä *10400 kreikkalaista palkkasoturia lähti taistelemaan Persian kuninkaan veljen Kyyroksen rinnalla, todisti tämän häviön ja palasi vihamielisten maiden läpi takaisin kotiin 401-399 EAA. 6000 selvisi.*

**Toveri** Kerran vuorossa hyökkäys voi tehdä yhden vahingon enemmän. *Puna-armeijan 44. divisioonan motitettiin tammikuussa 1940 Raatteen tielle ja 13 962:sta sotilaasta kuoli, haavoittui tai katosi 4647 viikon kestäneiden taistelujen aikana.*

**Karthagolainen** *Historioitsija Polybiuksen mukaan 218 EAA Hannibal johdatti yli 94000 sotilasta ja 37 norsua alppien yli, menettäen yli 68 000 sotilaistaan ja valtaosan norsuistaan.*


## Rahat

Laittakaa rahat yhteiskassaan kaikkien helposti saataville. Tästä pinosta pelaajat siirtävät rahaa omiin pankkeihinsa pelin aikana. Jolla on lopussa eniten rahaa omassa pankissaan voittaa, jos voittajaa tällä pelikerralla oli.

Rahoja on 20 x 1, 20 x 3, 20 x 5, 20 x 10. Vaihtakaa oman pankin rahoja isompiin kun pienemmät loppuvat yhteiskassasta. 

Rahasummat saattavat näytttää pieniltä, mutta eivät ole: Hyperinflaation takia raha lasketaan triljoonissa rahayksiköissä (tR).

## Korttipakat

### Alueet & vastarinta

Saattue etenee aina yhdelle uudelle alueelle kerrallaan. 
Kun aluepakka on käyty läpi, saattue on saapunut perille ja peli loppuu (Voitto!). 

_Alueita on 1.5 kertaa enemmän kuin pelipäiviä. Etenemisen olisi syytä olla hyvin rivakkaa ensimmäisinä päivinä ennen kuin joukot väsyvät ja ampumatarvikkeet loppuvat._

Sekoittakaa alue+vastarintakortit ja ottakaa niistä 12 korttia. 
Nämä 12 korttia ovat pelin alueet.
Laita loput alueet syrjään, niitä ei tarvita.

### Ryöstely

Ryöstelykortit ovat erilaisia kaupungeissa ja maaseudulla. 
Sekoita sekä kaupunkiryöstelypakka että maaseuturyöstelypakka erikseen ja laita ne saataville.

_Näistä 1/2 tuo suoraan rahaa, 1/4 jotain muuta hyötyä ja 1/4 ovat sellaisia, että ne haluaa ujuttaa toisille pelaajille._

### Ulkomainen aseapu

Aina kun joukot syyllistyvät hirmutekoihin, ulkovallat lahjoittavat tehokkaampia aseita viholliselle.
Tästä pakasta siis vedetään yksi kortti aina, kun ryöstelykortissa kerrotaan joukon tekevän hirmutekoja.
Kortti näytetään kaikille (koska lehdissäkin kerrotaan mikä valtio antaa mitäkin apua) ja se sekoitetaan yöhyökkäys-pakkaan.
Sekoita pakka ja laita se saataville.

### Yöhyökkäys

Joka yö vihollinen käy saattueen kimppuun pimeyden turvin.
Sekoita pakka ja ota sieltä 7 korttia. 
Nämä muodostavat tämän pelin yöhyökkäyspakan. 
Jätä loput saataville.
Niitä saatetaan tarvita, sillä osa yöhyökkäyksistä pyytää vetämään lisäkortteja.

_Sunnitteluperiaate: Mikä näiden julmuuden pitäisi olla, vaikea sanoa ilman pelitestausta. Jokainen hyökkäys joko vahingoittaa tai tuhoaa yhden joukon. Kuinka paljon joukot ehtivät korjata rikkinäisiä? Ajatus on, että saattueesta n. kolmasosa tai puolet pääsee perille, mutta sitä verottaa myös polttoaineen loppuminen ja päiväsaikaisten vastustajien toiminta. Ja hirmuteot tuovat tähän lisää kerrasta poikki-kortteja._

### Nautintoaineet

Kortteja merkisemään tupakkaa, viinaa ja kamaa.
Nautintoaineilla voi oikein käytettynä tehostaa joukkojen toimintaa, mutta niillä on kaikilla haittapuolensa. 
Viinan ja huumausaineiden kohdalla haittavaikutukset tulevat jo käytön aikana ja vaikutuksen jälkeen. 
Peli on niin lyhyt, että tupakan haitat eivät ehdi vaikuttaa.

## Joukkojen jako

Arpokaa pelaajavärit ja jakakaa statuslätkät sekä joukot.

Asetelkaa saattue pöytää kiertäen niin, että aloittaja (pinkki pelaaja) laittaa yhden joukon pöydälle.
Tämä on nyt jonon alku.

Sen jälkeen kukin laittaa yhden tai kaksi joukkoa kerrallaan joko jonon eteen tai taakse. 

Vaihtakaa suuntaa aina kun on tehty kokonainen kierros 
-> pelaajilla A,B,C ja D järjestys olisi siis ABCD DCBA ABCD.

### Joukkokortti:

Sisältää paikat:

- Hirmuteot
- Ryöstösaalis #1
- Ryöstösaalis #2
- Ryöstösaalis #3
- Väsymys / Päihtymys / huumaus

### Statuslätkät ja savukkeita

Ottakaa statuslätkä jokaiselle pelaajalle. 
Tässä pidetään kirjaa ruoan, bensan ja erilaisten ampumatarvikkeiden määrästä.
Esimerkki statuslätkästä kuvassa ???.
Statuslätkille tarvitset neljä pientä esinettä merkitsemään eri tarvikkeiden jäljelläolevan varastotilanteen.
Jokaisen varustekategorian kohdalla on numero suluissa. Se on aloitusmäärä, joten laittakaa nappulat bensa-, ammus- ja ruokalaskureille aloitusmäärän osoittamaan paikkaan. 

_Suunnitteluperiaate: Mikään ei  riitä aivan loppuun asti, vaan lisää on ryöstettävä tai vaihdettava!_

Lisäksi kukin pelaaja laittaa kaksi tupakkakortia jokaiselle joukolle, statuslätkän yläreunaan joukkotyypin kohdalle.

### Joukkojen kokemustaso

Jokainen pelaaja ottaa nyt kokemustasokortit:

* 1 x märkäkorva 
* 1 x perus jamppa isäm maam toivo
* 1 x arpinaama

Kukin pelaaja asettaa jokaiselle joukolleen yhden näistä korteista. Se astetaan statuslätkän yläreunaan joukkotyypin kohdalle, siihen tupakkien päälle tai alle Kokemustasojen kuvauksen löydät kohdasta 7.3 sivulla 14 sekä lyhennelmänä itse korteista.
 
Kokemuskortteja ei tarvitse paljastaa heti. Jos kokemuskortti ei ole näkyvillä, joukko toimii kuin se olisi perus jamppoja isäm maam toivoja, Voit paljastaa kokemuskortin milloin haluat, vaikkapa kesken ryöstelyn tai hyökkäyksen valitakseksi kortilta itseäsi enemmän miellyttävän vaihtoehdon.

### 4.3 Esikähmintäkortit:
Armeija marssii vatsallaan ja komentajat rikastuvat vetämällä ruokarahoista välistä. 

Sekoita seuraavaksi esikähmintäkorttipakka. Aloita saattueen takapäästä ja jatka kohti kärkeä. Pelaaja ottaa kolme korttia esikähmintäpakasta ja pelaa niistä yhden joukolleen. Sitten pelaaja antaa jäljellä olevat kaksi korttia järjestyksessä seuraavan joukon pelaajalle (eli mahdollisesti itselleen). Tämä pelaaja ottaa pakasta yhden kortin lisää, ja valitsee taas kolmesta yhden omalle joukolleen, ja antaa jäljellä olevat taas eteenpäin.

(Pelataanko avoimesti? Sähköisillä korteilla kyllä!)

### Toimintapakan jako

Seuraavaksi jokainen pelaaja ottaa oman toimintapakkansa. Kukin pelaaja, jos ei hänen esikähmintäkortisseissaan toisin sanota, valitsee 7 korttia omista toimintakorteistaan ja laittaa ne omaan pinoonsa. Tämä on pelaajan oma toimintapakka ja pelaaja valitsee niistä joka vuoron alussa yhden kortin.

Loput toimntakortit kerätään kaikilta pelaajilta ja sekoitetaan yhteispakkaan. Yhteispakka laitetaan helposti saataville.

Nyt voitte aloittaa pelin!


# Kierros

Yksi pelikierros on yksi päivä.

Aamulla nostetaan kortit ja tehdään toimintoja kolmessa toimintakierroksessa. Jokainen joukko toimii vuorollaan, alkaen saattueen kärjestä.  Kun on päästy saattueen loppuun, aloitetaan uusi toimintakierros taas kärjestä. Jatketaan kunnes mikään joukko ei enää voi tai halua toimia.

Yöllä vihollinen hyökkää: Vedetään yöhyökkäyskortteja ja katsotaan niiden aiheuttamat vahingot.

Aamulla tarkistetaan ja päivitetään jokaisen joukon tila: Väsymys, ruoka, jne. 

## Päivä: Toiminnot

### Korttien nosto

Kukin pelaaja nostaa korttinsa. Kukin pelaaja ottaa niin neljä (4) yhteispakasta. 

Jos pelaajalla on yli 7 korttia, on hänen laitettava ylimääräiset kortit poistopakkaan. 

Pelaaja valitsee nyt yhden (1) kortin omasta toimintapakastaan. 

Oman toimintapakan kortit on etukäteen valittu isommasta toimintakorttikokoelmasta. Oma toimintapakka on myös tapa laskea kierroksia. Peli loppuu kun pakasta ei voi enää vetää kortteja.

### Toimintakierrokset

#### Pelaajien toiminnot

Pelaajat pelaavat toimintakortteja järjestyksessä alkaen saattueen kärjestä. Kun kaikille joukkoille on pelattu toiminto, aloitetaan uusi toimintakierros taas kärjestä. Tätä jatketaan kunnes kaikki joukot “siirtyvät sivuun”.

Toiminnan voi tehdä kahdella eri tavalla:

* Voit pelata toimintakortin ja tehdä siinä mainitun toiminnon.
* Voit pelata joukkotyypin oman toiminnon pelaamalla joukon toimintahinnan verran kortteja kädestä. Nämä maksuna käytetyt kortit voivat olla mitä tahansa pelaajan kädestä. Laita pelatut kortit hylkypakkaan.

Toimintahinta on joukolla olevien väsymys- ja päihtymismerkkien summa, paitsi jos joukko on kamoissa, jolloin sen hinta on 2.

Kun teet toiminnon, joukot väsyvät. Laita joukolle yksi väsymysmerkki lisää.

Toiminnan vaihtoehtona joukko voi nautiskella tai pistää pillit pussiin.

Nautiskellessaan se käyttää nautintoaineen joko omasta varastostaan tai pelaajan kädestä. Näutiskelu ei lisää väsymystä.

Jos joukko pistää pillit pussiin, se ei tämän päivän osalta voi enää toimia. Se siirtyy sivuun väylältä, ja sen voi ohittaa minkä tahansa muun toiminnon yhteydessä. Siirrä merkiksi joukko hieman sivuun jonosta.

### Vastarinnan toiminto

Kun pelaajien toiminnot sekä saattueen järjestyksen vaihdokset on ratkaistu, käydään läpi vastarinnan toiminto.

### Eteneminen

Jos vastarintaa ei ole, eikä saattueen edessä tai keskellä ole vahingoittuneita tai tuhoutuneita joukkoja, saattue etenee ja käännetään tarvittaessa näkyviin seuraava vastarintakortti.

Tämän jälkeen aloitetaan uusi toimintakierros saattueen kärjestä.

## Yö: selviytyminen

Yövuorolla käännetään yöhyökkäyspakasta päällimmäinen kortti ja tehdään siinä mainitut asiat. Yöhyökkäyskortilla on aina yksi tai useampi kohde. Hyökkäyksen kohde ei voi nukkua. Jos se oli valmiudessa, valmiustila otetaan nyt pois.

Hyökkäyksen kohteen viereiset joukot edessä ja takana eivät myöskään voi nukkua, mutta ne voivat olla valmiudessa ja välttää lisäväsymisen. Hyvät unet -kortilla välttää tämän vaikutuksen.

## Aamu: Valmistautuminen uuteen päivään

Käydään läpi seuraavat vaiheet:

### Aamiainen

Aamiainen on päivän tärkein ateria. Vähennä jokaista joukkoa kohden yksi yksikkö ruokaa varastosta. 

Jos ruokaa on, sitä on pakko syödä. Jos ruokaa ei  ole tarpeeksi kaikille joukoille, pelaaja voi päättää mille hänen joukoistaan ruoka annetaan.
Joukot, joille ei ole ruokaa, eivät ole voinut nukkua.

### Palautuminen

Päivitetään vireystila. 

* Jos joukkoa kohtaan hyökättiin suoraan, tai se on kännissä tai kamoissa, siltä ei poisteta väsymysmerkkiä.
* Jos joukko oli varuillaan, ja sitä kohti ei hyökätty suoraan, siltä poistetaan yksi väsymysmerkki.
* Jos joukko nukkui yön aikana ja sitä kohtaan, eikä sen naapureita kohtaan hyökätty, siltä poistetaan kaksi väsymysmerkkiä.

Viimeistä väsymysmerkkiä ei voi poistaa kuin "hyvät yöunet" kortilla.

Jos joukko on kännissä tai kamoissa, ja sillä on vielä lisää samaa onnetonta nautintoainetta, se käyttää aamulla nautintoainekortin ja jatkaa vaikutuksen alaisena. Jos lisää ainetta ei ole, poistetaan "kännissä" ja "kamoissa" merkit.
Kun "kamoissa"-merkki poistetaan, tilalle laitetaan 2 väsymysmerkkiä.

### Hyvät unet

Jotkin ryöstelykortit tarjoavat joukolle hyvät unet. Tällöin joukko voi poistaa kaksi väsymysmerkkiä. Tämä on ainoa sallittu tapa poistaa joukolta viimeinen väsymysmerkki!

Hyvät unet saa myös vaikka naapurijoukkoa vastaan hyökätään. Hyvät unet menetetään, jos itse joukko joutuu yöhyökkäyksen kohteeksi.

# Pisteiden kerääminen ja pelin loppu

Peli voi loppua kolmella tavalla:

1. Saattueessa on jäljellä enää yhden pelaajan joukkoja. Tämä on joukkuepeli, yksin ei saa jäädä pelaamaan. Hävisitte kaikki. Vähiten hävisi se, jonka joukko on jäljellä.

2. Saattue selviää juhlapäivään, mutta ei pääse perille. Bonuksia ei jaeta, palkkarahat jäävät byrokratian rattaisiin joten palkat on maksettava ryöstökassasta. Hävisitte kaikki, mutta vähiten hävisi se pelaaja, jolle jää eniten rahaa.

3. Saattue pääsee perille pääkaupungin lähelle ennen suurta juhlapäivää. Voititte pelin! Jaetaan bonukset, maksestaan palkat ja lasketaan rahat:  Todellinen voittaja on se pelaaja, jolle jää eniten rahaa. Rahaa siis pitää jäädä. Miinuksilla oleva ei voi voittaa. Onneksi olkoon voittajalle! Muut jäävät vaatimaan uusintapeliä. Heille onnea seuraavaan erään!

## Rahan kerääminen pelin aikana

Joissakin toiminnoissa ilmoitetaan niiden suorittamisesta saatava rahamäärä.

Aina kun varastoja täydennetään, tulee mahdollisuus välistävetoon. Eturintamassa taistelusta ja etenemisestä maksetaan lisäpalkkaa, josta osan voi kavaltaa.

* Pyssyttely: 1 Tr.
* Rynnäköinti: 2 Tr. 
* Korjaaminen: 2 Tr.

Myös etenemisestä palkitaan:

* Aina edetessä jonon ensimmäisen joukon komentaja saa 2 Tr.

Joissain ryöstelykorteissa ilmoitetaan heti lunastettavan käteisen määrä (💰) - Tämä on komentajan osuus ja sen saa heti pelaajan pankkin.

Joissain ilmoitetaan ryöstettävästä tavarasta (📦) - Nämä rahat sijoitetaan joukon kortille. Ne siirretään pelin lopussa pelaajan pankkiin, jos joukko ei ole tuhoutunut. Tavararahoja voi olla korkeintaan 3. Niitä ei voi siirtää joukolta mihinkään ja ne on pakko ottaa ryöstötoiminnan aikana. Jos joukolla ei ole tilaa kaikille ryöstössä tuleville tavararahoille, täytyy vanhoja rahoja korvata uusilla. Esimerkiksi: Joukolla on 2 kpl 3 tR. rahoja. Joukko ryöstää koulun, ja saa saaliikseen wc-kalusteita (2 x 1 tR.). Joukon on pakko ottaa nämä rahat. Koska molemmille rahoille ei ole tilaa, täytyy pelaajan korvata yksi arvokkaampi raha arvottomammalla. Sellainen on ihminen: Innostuu uusista asioista, vaikka vanhat silloin tällöin olisi parempi.

Ryöstettävien tavaroiden arvo:

* Wc-kalusteeet, huonekalut: 📦1
* Työkalut, kodinkoneet, varaosat, kupariputket: 📦3 
* Kodin viihde-elektroniikka, taideteokset, keräilyesineet, uskonnolliset reliikit: 📦5

Lunnaat ja lahjukset:

* Tavalliset ihmiset 💰1
* Paikallinen merkkihenkilö 💰2
* Kriittisen infrastruktuurin huoltohenkilökunta, iskelmälaulaja, radiojuontaja, kohudosentti, huumekauppaan sekaantunut fitness-malli: 💰3

Muu käteinen:

* Henkilökunnan kahvikassa: 💰1
* Kioskin kassa: 💰2
* Kaupan kassa: 💰3

_Tässä voi huomata, että tavaroilla on enemmän arvoa kuin käteisellä. Onko niin tai ei oikeassa maailmassa, tässä pelissä arvo on korkeampi riskin takia: Tavaroiden arvo on realisoitavissa vasta pelin lopussa, ja silloinkin vain jos joukko ei ole tuhoutunut!_

## Juhlapäiväksi perille päässeiden palkka ja bonukset

Jokainen pelaaja, jonka joukkoja on selvinnyt perille asti saaa yhteensä 5 tR käytettäväksi joukkojen palkkoihin. (Vaihtorahat omaan taskuun.) 

## Hirmutekijät

Eniten hirmutekoja tehnyt joukko korotetaan lopussa kultaisen käytöksen kunniakaartilaisiksi. Palkkio 6 tR. Tasatilanteessa palkkio jaetaan ja jakojäännös jää pankille.

# Loput tarvittavat säännöt

## Perustoiminnot

Kaikille yhteiset toiminnot:

(I) Ohita

Ohita edellä oleva joukko. Ohittaa voi minkä tahansa joukon, myös hajonneen tai tuhotun. Siirrä oma joukkosi ohitetun edelle. Muista, että ohitettu on jo toiminut tällä kierroksella, joten seuraavaksi toimii nyt ohitetun joukon perässä kulkeva.

Hajonneet joukot tai joukot, joiden bensa on loppu, eivät voi ohittaa.

(II) Anna tietä

Päästä takana oleva joukko ohi. Tietä ei voi antaa hajonneelle tai tuhoutuneelle joukolle tai joukolle, jonka bensa on loppu.

Merkiksi tien antamisesta siirrä joukko kiinni takana olevaan joukkoon. Takana oleva joukko ei voi estää tien antoa mitenkään. Joukkojen järjestys muutetaan  kun toimintakierros on pelaajien osalta päättymässä siten, että toisissaan kiinni olevien korttien järjestys käännetään niin, että jonon viimeisestä tulee ensimmäinen, toiseksi viimeisestä toinen jne.

Jos joukko, jolle annetaan tietä, tekee ohitustoiminnon, myös tietä antava joukko siirretään eteenpäin. Tämä simuloi tyypillistä sähläämistä, kun kommunikaatio ei toimi ja joukot eivät oikein tiedä, missä pitäisi olla.

Hajonneet joukot ja joukot, joiden bensa on loppu, voivat antaa tietä. (Ja kyllä, jos ne antavat tietä ja takana tuleva tekee ohitustoiminnon, myös hajonnut joukko etenee -- Vai oliko se niin, että edellä oleva peruuttaa? Ihmeellistä härväämistä.)


(III) Ryöstele

Tämä toiminto on käytettävissä vain kun esillä on ryöstelykortteja. Valitse ryöstelykortti ja toimi sen mukaan. Kun esillä on ryöstelykortteja, on pakko tehdä joko tämä toiminto tai “älä ryöstä, vaan” -toiminto.

Hajonneet joukot ja joukot, joiden bensa on loppu, voivat ryöstellä. Valinnanvaraa ei vain juurikaan ole: Jos esillä on useampi ryöstökortti, vasemmalla oleva pelaaja valitsee, minkä nämä joukot ryöstävät. Jos esillä on  tai pakasta vedetään yksi ryöstelykortti, vedetään pakasta yksi ryöstelykortti lisää ja vasemmalla oleva pelaaja valitsee kohteen ja toinen kortti laitetaan hylkyyn.


(IV) Varaudu pahimpaan

Tämän toiminnon voi tehdä vain selvin päin oleva joukko. Joukko keskittyy turvalliseen etenemiseen ja käyttää aikaa löytääkseen illalla turvallisemman yöpymispaikan ja käyttää aikaa alueen turvaamiseen. Pahimpaan varautunut joukko on turvassa monilta hyökkäyksiltä. 
Varautuminen loppuu 

(1) jos joukko tekee minkä tahansa muun toiminnon

(2) jos joukko joutuu hyökkäyksen kohteeksi tai

(3) viimeistään seuraavana aamuna.

Yöllä pahimpaan varautunut joukko nukkuu vuoroissa; Ei tarpeeksi palautuakseen, mutta kaikki saavat torkuttua sen verran, että joukko ei mene pahempaan väsymystilaan.

Hajonnut joukko ei voi varautua. Joukko, jolta on bensa loppu, voi silti varautua.

(V) Raivaa tie: 

Poista tuhoutuneen joukon romu pois pelistä.

Hajonnut joukko, tai joukko jolta on bensa loppu, ei voi raivata tietä.


## Joukkotyyppien erikoistoiminnot. 

Tominnan hinta joukon omalle toiminnalle on 0, muiden joukkotyyppien toimnnoille +3
Suunnitteluperiaate: Olisi ikävää, jos peli loppuu siihen, että joki pitäisi ylittää mutta kaikki huoltojoukot on tuhottu tai että eteneminen on mahdotonta koska tykistö on käyttänyt kaikki ammuksensa. Niinpä korkealla hinnalla jokin muu joukko voi jotenkin järjestää sillankorvauksen tai tykistökeskityksen. 

### Panssarijoukkojen erikoistoiminto

(I) Pyssyttele:

1 ammus, 2 vahinkoa tai 2 ammusta, 3 vahinkoa.

Valitse vahinkotyyppi:

Jos joukko on sijalla 1-2 kärjessä niin vahinko voi olla rynnäkkövahinkoa.
Jos joukko on sijalla 2-6 kärjestä vahinko voi olla tykistövahinkoa

### Mekanisoidun jalkaväen erikoistoiminnot

####(I) Rynnäköi: 

1 ammus 1 vahinko, 3 ammusta 2 vahinkoa. Joukon on oltava on sijalla 1-2 kärjessä tehdäkseen rynnäkkötoiminnon.

####(II) Tiedustele: 

Voit kääntää seuraavan vastarintakortin jo ennen kuin saattue etenee. Joukon on oltava sijalla 1-3 kärjessä tämän toiminnon pelaamiseen.

####(III) Ohjaa tulta

Tämän toimintakierroksen aikana vielä toimivien joukkojen hyökkäykset aiheuttavat yhden vahingon enemmän. Joukon on oltava sijalla 1-3 kärjessä tämän toiminnon pelaamiseen.

####(IV) Suojaa

Voit katsoa etukäteen, mikä on tämän yön yöhyökkäyskortti. Et saa näyttää sitä muille. Halutessasi saat kertoa sen muille omin sanoin laitettuasi kortin takaisin paikalleen selkäpuoli ylöspäin.

### Huoltojoukkojen erikoistoiminnot

(I) Korjaa

Viereinen vahingoittunut joukko korjataan takaisin ehjäksi. 

(II) Pikasilta

Poista hajonnut silta -kortti pelistä. Joukon on oltava hajonneen sillan vieressä toiminnon pelaamiseen.

## Joukkojen kunto

## Vireystila

Väsyminen merkitään asettamalla väsymysmerkkejä jonossa olevan joukkokortin tai miniatyyrin päälle. Pelin alussa kaikilla joukoilla on yksi väsymysmerkki, jos ei toisin mainita. 

Joukko voi olla selvin päin, kännissä tai kamoissa. Kännissä olevillä on kännimerkki. Kamoissa olevilla on kamamerkki. Selvin päin olevilla ei ole kumpaakaan.


## Päihtyminen

Jos selvin päin oleva joukko saa viinaa, sille asetetaan “kännissä”-merkki.

Jos missään tilassa oleva joukko vetää kamaa, sen väsymysmerkit poistetaan ja tilalle laitetaan “kamoissa”-merkki. Kamoissa-tilasta ei voi vaihtaa känniin muuten kuin selviämällä ensin.

Kännissä-merkki vaikuttaa vastustajien hyökkäyksiin ja ryöstelykorttien vaikutuksiin, ja aiheuttaa lisähintaa toimintoihin.

Kamoissa-merkkii vaikuttaa hieman eri tavalla: Kamoissa olevan joukon päivän jokaisen toiminnon hinta on 2. Kamoissa olevat joukot eivät väsy.

## Palautuminen

Jos joukko oli varuillaan yön aikana, kukin torkkuu pienen hetken ja joukon tila pysyy samana.

Jos joukko nukkui yön aikana, siltä poistetaan yksi väsymysmerkki, kuitenkin niin, että viimeistä väsymysmerkkiä ei poisteta. Muutamat ryöstökortit sisältävät majapaikan, joka mahdollistaa viimeisen väsymysmerkin poistamisen, katso kohta ...

Jos joukko ei nukkunut yön aikana, sille laitetaan yksi väsymysmerkki lisää.

Jos joukko oli kännissä, tarkista onko sillä vielä viinaa. Jos on, joukko jatkaa tenuttamista. Heitä viinakortti poistopakkaan ja lisää yksi väsymysmerkki.

Jos kännissä olevalla joukolla ei ole viinaa, on aika kärsiä dagenefeterit: Korvaa “kännissä” merkki väsymysmerkillä.

Jos kamoissa olevalla joukolla on kamaa, heitä kamakortti poistopakkaan ja pidä joukon tila. Jos kamaa ei ole, korvaa “kamoissa” merkki kolmella väsymysmerkillä.

Vastustajakin palautuu. Jos pöydässä on vastarinakortti, suorista se muistuksena siitä, että se toimii ensimmäisen toimintakierroksen lopussa.

## Ja vielä pari mahdollista olotilaa: 

### Valmiudessa

Selvin päin oleva joukko voi käyttää toimimmon varautuakseen pahimpaan. Tällä on kaksi vaikutusta: (1) Yön aikana joukkue ei palaudu mutta ei myöskään väsy enempää, lisäksi (2) moni hyökkäyskortti vaikuttaa eri tavalla valmiustilassa oleviin joukkoihin. (Esim. “Valmiustilassa oleva ehjä joukko vahingoittuu; Muut tuhoutuvat.”)

Valmiustila merkitään kääntämällä joukon kortti 45 asteen kulmaan menosuuntaan nähden.

### Vahingoittuminen

Pelin alussa, jos ei jokin kortti toisin määrää, kaikki joukot ovat täydessä kunnossa ja niillä on 3 ruutua ryöstösaaliin kuljetukseen.

Kun joukko vahingoittuu, sen kuljetuskapasiteetti pienenee. Merkitse vapaavalintainen kuljetuskapasiteettiruutu vahingoittuneeksi (❌). Jos ruudussa oli ryöstösaalista, se poistetaan pelistä. Kuljetuskapasiteetin väheneminen yhteen tai kahteen ruutuun ei vaikuta joukon kyvykkyyteen toimia.

Jos kuljetuskapasiteetti menee nollaan, joukko on **vahingoittunut**. Vahingoittuminen merkitään kääntämällä joukon kortti 90 asteen kulmaan menosuuntaan nähden. 

Vahingoittunut joukko ei voi hyökätä eikä ohittaa. Se voi 

- antaa tietä
- käydä vaihtokauppaa
- suorittaa korjauksia
- ryöstellä tai
- hylätä ajoneuvot. 
 
Korjaus tapahtuu korjaus-toiminnolla. Sen voi pelata viereinen joukko tai vahingoittunut joukko itse. Jos vahingoittunut joukko korjataan, sen rysöstösaaliin kuljetuskapasiteetti nostetaan 1:een tonniin ja se on taas mukana pelissä.

Jos saattueen edessä tai keskellä on vahingoittunut joukko, saattue ei voi edetä ennen kuin vahingoittunut joukko on korjattu tai kaikki ehjät joukot ovat ohittaneet sen.  

Jos joukon kuljtuskapasiteetti menee alle nollan, se on **tuhoutunut**. Tuhoutunut joukko käännetään ympäri. Sen viereinen joukko voi käyttää “raivaa tie” toiminnon poistaakseen tuhoutuneet joukon pelistä. Muussa tapauksessa kaikkien perässä tulevien on ohitettava se, jotta saattue voi jatkaa matkaa. Tuhoutuneen joukon edessä olevat joukko ei voi käyttää “anna tietä”-toimintoa.

## Joukkojen kokemustaso

Osa joukoista on toisia kokeneempia. Pelin lopussa täytyy kunkin pelaajan maksaa palkat kaikille perille selvinneille yksiköilleen. Kokeneemmille on maksettava enemmän.

### Märkäkorvat 

* Sotilaalliseen erikoisoperaatioon lähetetään vain ammattisotilaita. Kokemattomia varusmiehiä ei sinne komenneta. Ja jos komennetaan, samoilla päivärahoilla saavat pärjätä, vaikka palkkarahat olikin varattu budjettiin.
* Erikoissääntö: Märkäkorvilla ei ole liiaksi aloitekykyä. Jos märkäkorvajoukko tekee eri toiminnon kuin edellä ajava, sen toiminnon hinta on +1. (Koskee myös tilannetta jossa märkäkorva on kärjessä.)
* Pelin loppuun asti selvinneelle märkäkorvajoukolle ei tarvitse maksaa. Eihän heitä ole tähän hommaan palkattu.

Suunnitteluperiaate: n. 25% ryöstökorteista antaa märkäkorville enemmän rahaa kuin muille joukkotyypeille.

### perus jamppa isäm maam toivo
* Hyvä sotilas ottaa sen, mikä ei ole liian lujasti kiinni, mutta muistaa maksaa kymmenyksensä sadanpäämiehelle
* Pelin loppuun asti selvinneelle perus jamppa joukolle on maksettava joukkotyypin peruspalkka.

###  arpinaama
* Monessa grillissä kypsennetut sotilaat tietävät, miten taisteluista selvitään, miten ryöstösaalis kätketään komentajalta ja osaavat vieläpä vaatia palkkarahansa: Pelin loppuun asti selvinneelle arpinaamajoukolle on maksettava tuplapalkka
* Arpinaamat osaavat tuhota: Arpinaama voi hyökätessään käyttää yhden ylimääräisen ammuksen tuplatakseen vahigon määrä. Laske tuplaus viimeisenä (esim. rynnäkköjoukot hyökkäävät kahdella ammuksella, vahinko on 3; mekanisoitu jalkaväki ohjaa tulta, joten vahinkoon lisätään 1; Hyökkääjä on arpinaama, ja päättää käyttää ylimääräisen ammuksen, joten koko vahinko on (3 +1) x 2 = 8.)

Suunnitteluperiaate: n. 25% ryöstökorteista tuo arpinaamoille vähemmän rahaa kuin muille joukoille.

## Varastot

Bensaa, ruokaa ja ammuksia seurataan pelaajatasolla. Joukot siis jakavat nämä hyödykkeet, ja ne ovat aina kaikkien pelaajan joukkojen käytettävissä. Vastapelaajat voivat myös ostaa näitä kaupankäynnillä miltä tahansa joukolta.

Valtaosa varastoista on huoltojoukkojen matkassa. Jos huoltojoukot tuhoutuvat, pelaajalle jää vain menettää pelaaja kaikki huoltojoukkojen kantamat varastot, ja hänelle jää korkeintaan 5 yksikköä kutakin hyödykettä.


## Vastarinnan tuhoaminen

Jokaisessa vastarintakortissa on mainittu, kuinka paljon vahinkoa vastustaja kestää. Vahinkoa on kahta tyyppiä, kuten on ammuksiakin: Tykistövahinkoa ja rynnäkkövahinkoa. Vastarintakortissa voi olla myös maininta “mitä tahansa vahinkoa” - Tällöin kumpikin vahinkotyyppi kelpaa, ja tällöin vahinkoja voi myös sekoittaa.

Vastarinnan tuhoamiseen riittää, että kortille tuotetaan pyssyttely- tai rynnäköintitoiminnoilla (tai erikoiskorteilla) näin monta vahinkoa kutakin vaadittua vahinkortyyppiä. Vahinko voidaan tuottaa eri kierroksilla tai jopa eri päivinä. Vastarinta ei siis korjaa itseään.

## Ryöstely

Kun vastarinta on nujerrettu, käännetään esille aluekortin määrittämä määtä ryöstelykortteja.

Saattue ei etene, ennen kuin kaikki näkyvillä olevat kortit on ryöstetty.

Ryöstely on jokaiselle joukkueelle perustoiminto. Ryöstelevä pelaaja valitsee ryöstelykohteista mieleisensä, ja kortin toiminta käydään läpi heti. Jos kortissa on mainittu jokin rahasumma, pelaaja ottaa kyseisen ryöstelykortin omaan ryöstelypinoonsa. Muussa tapauksessa noudatetaan kortin ohjeita, jonka jälkeen se poistetaan pelistä.

Kun kaikki avoimet ryöstelykorit on pelata pöydältä, voi ryöstelyä edelleen jatkaa yksi kortti kerrallaan siihen asti, että saattue taas etenee.

### Jos ei voi ryöstää kaukaa, ryöstetään läheltä

Jos ajoneuvot ovat huonossa kunnossa, ei ole varaa nirsoilla vaan ryöstetään mitä läheltä löytyy. Jos hajonnut joukko ryöstää, ja pöydällä on auki useampia ryöstökorttivaihtoehtoja, hajonneen joukon pelaaja ei saa itse valita ryöstökohdetta, vaan sen valitsee vasemmalla puolella oleva pelaajaa. Jos vaihtoehtoja on vain yksi, vedetään ryöstelypakasta toinen sen rinnalle, ja vasemmalla puolella oleva pelaaja päättää, kumpi ryöstetään.

### Kavereille ei jätetä

Mikäli ryöstettäviä kortteja on yhtä paljon tai enemmän kuin ei-vielä-passanneita, ei-z-tilassa olevia joukkoja saattueen perässä, on joukon pakko ryöstää.  Jos pelaajalla ei ole tarpeeksi kortteja ryöstötoimintoon, hänen on käytettävä ensin kaikki korttinsa ja sitten puuttuvien korttien tilalla valintansa mukaan bensaa, ruokaa tai ammuksia 1:1 puuttuvien korttien mukaan. Jos nämäkään eivät riitä, käytetään kaikki mitä on ja lisäksi joukko vahingoittuu, mutta suorittaa silti ryöstelyn.

Vain passanneet joukot ovat vapautettuja tästä säännöstä.

### Lisäryöstöt

Kun kaikki avoimet ryöstelykortit on ryöstetty, on vielä mahdollisuus jatkaa ryöstelyä. Tällöin ryöstötoiminnassa nostetaan viimeiseksi voitetun vastarinnan mukaisesta ryöstelypakasta kortti ja ratkaistaan se heti.

Jos ryöstäjäjoukko on ehjiä arpinaamoja, nostetaan kaksi korttia ja arpinaama saa valita kumman ryöstää. Toinen menee hylkyyn.

Jos ryöstäjä on märkäkorva tai hajonnut joukko, nostetaan kaksi korttia ja ryöstäjän vasemmalla puolella oleva pelaaja päättää, kumpi ryöstetään. Toinen menee hylkyyn.

### Ryöstelykorttien ominaisuuksia

(I) Viinakortti, kamakortti, tupakkaa

Ota nautintoainepakoista löytöä vastaava kortti ja aseta se joukkosi statuslätkän viereen. Nautintoaineita voi nauttia, ja lisäksi viinalla voi käydä kauppaa.

(II) Hyvät unet

Tässä ryöstelykohteessa on kutsuvat sängyt ja peseytymismahdollisuus, ehkä minibaarikin. Joukko jää nukkumaan. Jätä tämä kortti joukkosi statuslätkän viereen muistuttamaan tästä. Ryöstäessään tämän kortin joukko (1)  pistää loppupäiväksi pillit pussiin ja (2) jos saattue etenee tämän päivän aikana, tämä joukko siirtyy saattueen viimeiseksi. Yön tapahtumia koskevat säännöt luvussa 5.3.2 sivulla 8.

(III) Traktorin lainaaminen

Maatiloilla on traktoreita, joita voi ottaa luvatta käyttöön ja suorittaa “raivaa tie” toiminnon ryöstelyn yhteydessä.

### Nautintoaineet ja kaupankäynti

Joukot voivat löytää ryöstöretkillään nautintoaineita tai heillä on saattanut olla niitä ennestään mukana, ja toimintakortilla voi tällaisen piilon paljastaa.

Kun tällainen ryöstö tai toiminta tapahtuu, aseta joukon statuslätkän viereen ainetta vastaava merkki (kortti tai nappula).

### Aineiden vaikutukset

(I) Savukkeet

Röökiä, spaddua, mahorkkaa, norttia. Nikotiinipitoisia kasvinosia teollisesti pakattuina. Syöpäriski kasvaa, mutta ei niin nopeasti, että se tämän pelin aikana näkyisi.

Savukekortin voi käyttää selvin päin kerran päivässä.

(II) Viina

Brenkkua, lekaa, pontikkaa, tuulilasinpesunestettä, käsidesiä...  Viisasten juomaksi lasketaan mikä vain tarpeeksi vahva etanoliliuos. Mietoja tai satunnaisia huikkia ei tässä pelissä lasketa, vaan kun joukot ottavat, ne ottavat kunnolla.

Viinakortin voi käyttää, kun on selvinpäin, ja silloin joukko menee känniin. Kännissä hölmöillään. Tässä pelissä se näkyy siinä, kuinka joukot käyttäytyvät ryöstäessään tai joutuessaan hyökkäyksen kohteeksi.

(III) Kama

Pervitiinit, höökipulverit, kasipallot, krokodiilit, erikeeperit ja tinnerit. Kun annostelu on kohdillaan ja riittävää, voi joukko esittää koko viikon baletin samoilla silmillä ilman väliaikaa tai järkeä.

Kamakortin voi käyttää, kun on selvin päin tai kännissä. Kamoista menee kamoihin, ja se näkyy taas ryöstelyn ja hyökkäysten aikana. 

Lisäksi virtaa riittää vaikka koordinaatio välillä pettäisikin: Joukon jokaisen toiminnon hinta on 2, riippumatta siitä, millä toimintakierroksella ollaan.


### Korttien käyttö

Joukolla pöydässä olevan nautintoaineen voi käyttää joko 

(1) vaihtoehtona toiminnolle

Tällöin joukon ei tarvitse passata mutta pelaajan ei tarvitse käyttää toimintakortteja kädestään. Esimerkkinä saattueen kärjessä oleva nääntynyt jalkaväki voi viettää päivän ensimmäisen toimintakierroksen seisoskellen hermosauhuilla, mahdollistaakseen pelaajan korttien riittämiseen toimintaan seuraavalla toimintakierroksella.

(2)  yhtenä korttina osana toiminnon hintaa

Pöydässä olevan nautintoainekortin voi käyttää myös yhtenä korttina toiminnon maksamiseen. Korkeintaan yksi kortti pöydästä toimintoa kohden. Tällöin myös kortin vaikutus joukkoon huomioidaan ennen varsinaisen toiminnon tekemsitä. Esimerkiksi siis tuo nääntynyt jalkaväki, voi tehdä 3 korttia maksavan toiminnon pelaamalla joukolta viinakortin ja pelaajan kädestä 2 toimintakorttia. 

Kolmen väsymysmerkin joukkojen täytyy käyttää tupakkakortti yhtenä ekstrakorteistaan. Jos joukolla ei ole savukkeita, se ei voi toimia.

### Vaihtokauppa

Jotkin toimintakortit mahdollistavat vaihtokaupan käymisen viinalla.

Jos tulee mahdollisuus vaihtokauppaan, viinan voi vaihtaa 2 ammukseen tai 2 bensaan tai 2 ruokaan.

Vaihtokauppakortin pelaaja valitsee, käydäänkö kauppaa ammuksista, bensasta vai ruoasta. Kohteelta ei kysytä mielipidettä, mutta viimeisiä yksikköjään bensaa, ruokaa tai ammuksia kohde ei luovuta. Kaupankäynnin uhrille on jäätävä kaupankäynnin jälkeen vähintään 3 yksikköä hyödykettä, johon nautintoaine vaihdetaan. Alennuksia ei köyhille anneta: Kauppa joko toteutuu täysihintaisena tai se ei toteudu.

## Saattueen eteneminen

Saattue etenee toimintakierroksen lopussa jos

(1) Vastarinta on kukistettu
(2) Kaikki ryöstelykortit on käsitelty
(3) Saattueen edessä tai keskellä ei ole
a) vahingoittuneita joukkoja
b) tuhoutuneita joukkoja,
c) joukkoja joilla ei ole bensaa jäljellä tai
d) hajonnutta siltaa.

Jos kaikki nämä ehdot toteutuvat, siirrä kukistettu vastarintakortti kärjessä olevalle joukolle (Eniten etenemisiä kerännyt joukko saa lopussa roiman bonuksen!) ja laita sen paikalle uusi vastarintakortti pakasta.

Mikäli seuraavaa vastarintakorttia ei ole tiedusteltu, ratkaistaan sen hyökkäys saman tien ennen pelaajien seuraavaa toimintavuoroa. Jos vastarintakortti nyt toimii, käännetään se sivuttain muistutukseksi, että tämän päivän aikana sen toiminto on jo tehty.

### Kaveri jätetään

Jos kaikki vahingoittuneet ja tuhotut joukot ovat saattueen viimeisinä, saattue jatkaa matkaa, ja perässä olevat vahingoittuneet ja tuhoutuneet joukot jäävät kyydistä. Ne poistetaan pelistä.
